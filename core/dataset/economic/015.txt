រាជធានី​ភ្នំពេញ ៖ ក្រសួងបរិស្ថាន និង​ក្រសួង​ពាក់ព័ន្ធ បាន​បើក​កិច្ចប្រជុំ​ពិភាក្សា​មួយ​ស្តី​ពី​ការ​គ្រប់គ្រង និង​ការ​កែ​ច្នៃ​សំណល់​រឹង និង​ការ​កែសម្រួល​លើ​ការ​គ្រប់គ្រង​មូលនិធិ​បរិស្ថាន​និង​សង្គម ដើម្បី​ជំរុញ​ដល់​ការ​រៀបចំ​ក្រុង ពង្រឹង​ការ​គ្រប់គ្រង​សំរាម សំណល់​រឹង​ទីប្រជុំជន ឱ្យ​មាន​ប្រសិទ្ធភាព ប្រសិទ្ធ​ផល មាន​តម្លាភាព និង​សុវត្ថិភាព​បរិស្ថាន​។ នេះ​បើ​តាម​ក្រសួងបរិស្ថាន​។
ថ្លែង​ក្នុង​កិច្ចប្រជុំ​ជាមួយ​អន្តរក្រសួង​កាលពី​ថ្ងៃ​ទី​២៥ តុលា ម្សិលមិញ លោក សាយ សំ​អាល់ រដ្ឋមន្ត្រី​ក្រសួងបរិស្ថាន​បាន​បញ្ជាក់​ថា កិច្ចប្រជុំ​នេះ​ធ្វើ​ឡើង​ដើម្បី​ប្រមូល​ធាតុ​ចូល​ពី​ភាគី និង​ស្ថាប័ន​ពាក់ព័ន្ធ​ក្នុង​ការ​អនុវត្ត​ដោយ​មាន​ភាព​ជាក់លាក់​សម្រាប់​ការ​គ្រប់គ្រង​សំរាម​, សំណល់​រឹង​ទីប្រជុំជន ដោយ​បញ្ចៀស​បាន​នូវ​ផល​ប៉ះពាល់​អវិជ្ជមាន​ទាំងឡាយ ដែល​បណ្តាល​ឱ្យ​មាន​គ្រោះថ្នាក់​ដល់​សុខភាព​មនុស្ស ។ ក្នុង​ឱកាស​នោះ លោក​រដ្ឋមន្ត្រី ក៏​បាន​លើកទឹកចិត្ត និង​គាំទ្រ​ដល់​ភាគី​ពាក់ព័ន្ធ​ពិចារណា​ក្នុង​ក្របខ័ណ្ឌ​អនុក្រឹត្យ​១១៣ លើ​ការ​គ្រប់គ្រង​សំរាម សំណល់​រឹង​ទីប្រជុំជន និង​ស្នើ​ឱ្យ​មានការ​គិតគូរ​ពី​មូលនិធិ​បរិស្ថាន ដើម្បី​យក​មូលនិធិ​ទាំងនេះ​ទៅ​ពង្រីក​ការងារ​អនុវត្ត​បន្ថែម​ទៀត​លើ​ការងារ​គ្រប់គ្រង​បរិស្ថាន​ឱ្យ​មាន​ប្រសិទ្ធភាព ។

លើស​ពី​នេះ លោក​រដ្ឋមន្ត្រី ក៏​បាន​ជំរុញ​ឱ្យ​មានការ​គិតគូរ​ពី​រឿង​គ្រប់គ្រង​សំរាម និង​រិះរក​នូវ​វិធីសាស្ត្រ​បែប​ណា ដើម្បី​អនុវត្ត​ទៅ​បាន​ដោយ​មិន​មាន​ផល​ប៉ះពាល់​ធ្ងន់ធ្ងរ​ដល់​បរិស្ថាន រួម​ទាំង​ជំរុញ​ដល់​ភាគី​ពាក់ព័ន្ធ ជា​ពិសេស​វិស័យ​ឯកជន​ក្នុង​ការ​កាត់​បន្ថយ​ការ​ប្រើប្រាស់​សំណល់ សំរាម ប្លា​ស្ទិ​ក និង​ធ្វើការ​ទាញ​យក​ធនធាន​ពី​សំណល់​មក​ធ្វើការ​កែ​ច្នៃ ដែល​អាច​ប្រើប្រាស់​ឡើង​វិញ​ឱ្យ​អស់​លទ្ធភាព ។ លោក​រដ្ឋមន្ត្រី​បញ្ជាក់​ថា ៖« ដើម្បី​សម្រេច​បាន​នូវ​គោលដៅ​យុទ្ធសាស្ត្រ​របស់​ក្រសួង គ្រប់​ស្ថាប័ន ទាំង​ថ្នាក់​ជាតិ និង​ថ្នាក់​ក្រោម​ជាតិ ចូលរួម​ធ្វើ​យ៉ាងណា ពង្រឹង​នូវ​យន្តការ​ការ​គ្រប់គ្រង​សំរាម សំណល់​រឹង​ទីប្រជុំជន ការ​កាត់​បន្ថយ​ការ​ប្រើប្រាស់ និង​ការ​កែ​ច្នៃ​ឡើង​វិញ​នូវ​ប្រភេទ​សំណល់​រឹង​-​រាវ បង្កើន​កិច្ចសហការ និង​លើកកម្ពស់​ភាព​ជា​ដៃគូ​ជាមួយ​ផ្នែក​ឯកជន ក៏​ដូច​ជា​ពង្រឹង​ការ​អប់រំ និង​ផ្សព្វផ្សាយ​អំពី​ការ​គ្រប់គ្រង​សំរាម សំណល់​រឹង និង​ផល​ប៉ះពាល់​ទៅ​ដល់​មហាជន »​។

លោក​បណ្ឌិត ហ៊ាន វណ្ណ​ហន អគ្គនាយក នៃ​អគ្គនាយកដ្ឋាន​កសិកម្ម នៃ​ក្រសួងកសិកម្ម រុក្ខា​ប្រមាញ់​និង​នេសាទ ដែល​បាន​ចូលរួម​ក្នុង​កិច្ចប្រជុំ​នោះ​បាន​ឲ្យ​ដឹង​នៅ​ក្នុង​ទំព័រ​ហ្វេ​ស​ប៊ុ​ក​ផ្លូវការ​របស់​លោក​ថា កិច្ចប្រជុំ​អន្តរក្រសួង បាន​ពិភាក្សា​លើ ៖ ១-​គោលនយោបាយ​គ្រប់គ្រង​សំរាម សំណល់​រឹង​ទីប្រជុំជន​នៅ​ព្រះរាជាណាចក្រ​កម្ពុជា​(​ផ្អែក​លើ​អនុក្រឹត្យ​១១៣ គ្រប់គ្រង​សំរាម សំណល់​រឹង​ទីប្រជុំជន​)​។ ២- ការ​គ្រប់គ្រង​ការ​ប្រមូល​ចំណូល និង​ការ​ប្រើប្រាស់​មូល​និ​ធី​បរិស្ថាន​និង​សង្គម (​ផ្អែក​លើ​អនុក្រឹត្យ ២៣៨ ការ​បង្កើត​មូលនិធិ​បរិស្ថាន​និង​សង្គម​) និង ៣-​ការ​ពិនិត្យ​កែប្រែ​បញ្ជី​ទំនិញ​ហាមឃាត់ និង​ទំនិញ​ជាប់​កំរិត​កំណត់ ក្នុង​ឧ​ប​សម្ព័ន្ធ នៃ​អនុក្រឹត្យ លេខ​២០៩ ស្តី​ពី​ការ​ដាក់​ឱ្យ​ប្រើប្រាស់​បញ្ជី​ទំនិញ​ហាមឃាត់ និង​ទំនិញ​ជាប់​កំរិត​កំណត់ ។ លោក​អគ្គនាយក​បញ្ជាក់​ថា ៖« របៀបវារៈ​ទី​៣ នឹង​បន្ត​ប្រជុំ​ដោយ​មានការ​ចូលរួម​ពី​អង្គភាព​ពាក់ព័ន្ធ ក្នុង​គោលបំណង​បន្ថយ​ចំនួន​ទំនិញ​នៅ​ក្នុង​បញ្ជី ដើម្បី​សម្រួល​ល​ពាណិជ្ជកម្ម ដែល​ក្នុង​នោះ​ក៏​មាន​ពាក់ព័ន្ធ​នឹង​សមត្ថកិច្ច​ជា​ច្រើន​របស់​ក្រសួងកសិកម្ម រុក្ខា​ប្រមាញ់​និង​នេសាទ​ផង​ដែរ » ៕