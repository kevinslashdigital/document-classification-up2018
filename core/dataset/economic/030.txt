រាជធានី​ភ្នំពេញ ៖ រដ្ឋមន្ត្រីក្រសួង​ការងារ និង​បណ្តុះបណ្តាល​វិជ្ជាជីវៈ​បាន​អះអាង​ថា នៅ​ឆ្នាំ​២០១៨​នេះ រាជរដ្ឋាភិបាល​បាន​ចំណាយ​ថវិកា​ជាង​១០​លាន​ដុល្លារ សម្រាប់​ដោះស្រាយ​ជូន​កម្មករ​ដែល​ថៅកែ​រត់​ចោល ។
លោក​រដ្ឋមន្ត្រី​បាន​ឲ្យ​ដឹង​នៅ​ថ្ងៃ​ទី​១៨ តុលា​យ៉ាង​ដូច្នេះ​ថា រាជរដ្ឋាភិបាល​ចំណាយ​ថវិកា​ជាង​១០​លាន​ដុល្លារ ដើម្បី​ដោះស្រាយ​បញ្ហា​ទាក់ទិន​នឹង​អត្ថប្រយោជន៍​ជូន​កម្មករ​ដែល​រោងចក្រ​បិត​ទ្វារ ឬ​ម្ចាស់​រត់​ចោល ឬ​គ្មាន​លទ្ធផល​ភាព ដើម្បី​ទូទាត់​សង​កម្មករ ។ លោក​រដ្ឋមន្ត្រី​ក៏​បាន​អះអាង​ថា សម្រាប់​ទឹកប្រាក់​ដែល​រាជរដ្ឋាភិបាល​ផ្តល់​ជូន​កម្មករ​នោះ​មិន​មាន​សង្ឃឹមថា​ទាមទារ​ពី​ថៅកែ​រោងចក្រ ឬ​ដោយ​ការ​លក់​សម្ភារ​ដែល​មាន​លទ្ធភាព​តិចតួច​ប៉ុណ្ណោះ ។ ការ​ផ្តល់​ថវិកា​ដោះស្រាយ​នេះ​ជាក​ក្តា​មួយ​ធ្វើ​ឲ្យ​កម្មករ​មាន​ទំនុកចិត្ត​ក្នុង​ការ​បន្ត​ធ្វើការ​បន្ត​ទៀត​ផង​ដែរ ។ ជាមួយ​គ្នា​នោះ​ដែរ លោក​រដ្ឋមន្ត្រី​បាន​អះអាង​សម្រាប់​ការ​បើកប្រាក់​ឈ្នួល​កម្មករនិយោជិត​វិស័យ​កាត់ដេរ​ឆ្នាំ​២០១៩ នឹង​ត្រូវ​បើក​រយៈពេល​២​ដង​ក្នុង​មួយ​ខែ ដោយ​ម៉ត់ចត់​ទៅ​តាម​បទ​បញ្ញា​ត្តិ​ទៀត​ទាត់ ។
លោក​រដ្ឋមន្ត្រី​បញ្ជាក់​ថា «២០១៩​នេះ​នឹង​ត្រូវ​បើក​ប្រាក់ខែ​២​ដង​ក្នុង​មួយ​ខែ អត់​មានការ​ចរចា​ទេ​! អត់​មានការ​អនុញ្ញាត​ណា​ឲ្យ​មានការ​បើក​ម្តងនោះ​ទេ ។ ហើយ​នីតិវិធី​នៃ​ការ​បើក គឺ​ក្នុង​ប្រកាស​បាន​ចេញ​រួច​ហើយ​…» ។ លោក​រដ្ឋមន្ត្រី​ក៏​បាន​លើក​ឡើង​ថា សម្រាប់​ការ​បើក​ប្រាក់ខែ​មួយ​ខែ​២​ដង​នេះ ជា​បទ​បញ្ហា​គ្មាន​ការ​ចរចា​ណាមួយ​មក​បើក​១​ខែ​ម្តងនោះ​ទេ ។ លោក​ថា​ប្រសិនបើ​ក្រុមការងារ​ចុះ​ធ្វើ​អធិការកិច្ច​ឃើញ​ថា គ្រឹះស្ថាន​ណាមួយ​មិន​គោរព​តាម​នោះ​នឹង​វិធា​នា​ការ​ច្បាប់ ។ សម្រាប់​ការ​កំណត់​បើក​ប្រាក់ខែ​២​ចាប់ពី​ឆ្នាំ​២០១៩​នេះ ត្រូវ​បាន​លោក​រដ្ឋមន្ត្រី​អះអាង​គ្មាន​ប៉ះពាល់​ដល់​ការ​បិទ​រោងចក្រ​នោះ​ទេ ។
បើ​តាម​ការ​ឲ្យ​ដឹង​ពី​រដ្ឋមន្ត្រី​បាន​អះអាង​ថា បច្ចុប្បន្ន​នេះ​កម្ពុជា​មាន​កម្លាំង​ពលកម្ម​ប្រមាណ​ជាង​១០​លាន​នាក់ អត្រា​អ្នកមាន​ការងារ​ធ្វើ​មាន​ប្រហែល​៩៩.៣% ដែល​ជា​អត្រា​ខ្ពស់​ដែល​រាជរដ្ឋាភិបាល​បាន​កំណត់ ។ ជាមួយ​គ្នា​នោះ​ដែរ លោក​រដ្ឋមន្ត្រី​ក៏​បាន​លើក​ឡើង​ថា នៅ​ឆ្នាំ​២០១៩​ខាង​មុខ​នេះ កម្មករ​និ​យោ​ជិ​ក​នឹង​ទទួល​បាន​អត្ថប្រយោជន៍​ជា​ច្រើន​ផង​ដែរ ៕