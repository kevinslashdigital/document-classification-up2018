រាជធានី​ភ្នំពេញ ៖ សមាគម​ទីភ្នាក់ងារ​ទេសចរណ៍​កម្ពុជា (CATA) សហការ​ជាមួយ​ក្រសួងទេសចរណ៍ នឹង​រៀបចំ​កញ្ចប់​ទស្សនកិច្ច​ថ្មី​មួយ ដោយ​រៀបចំ​ដំណើរ​ទេសចរណ៍​បែប​ផ្សងព្រេង​នៅ​ក្នុង​ព្រៃ​នៃ​រមណីយដ្ឋាន​អង្គរ ដែល​នឹង​ត្រូវ​ផ្សព្វផ្សាយ​កម្មវិធី​នេះ​នៅ​ថ្ងៃ​ទី​២ វិ​ច្ចិ​កា ខាង​មុខ នៅ​រមណីយដ្ឋាន​អង្គរ ។
លោកស្រី ឆាយ ស៊ី​វលី​ន ប្រធាន​សមាគម​ទីភ្នាក់ងារ​ទេសចរណ៍​កម្ពុជា បាន​ឲ្យ​ដឹង​តាម​ទូរស័ព្ទ​កាលពី​ថ្ងៃ​ទី​២៤ តុលា ថា ក្នុង​គោលដៅ​ទាក់ទាញ​និង​ធ្វើ​យ៉ាងណា​ឲ្យ​ភ្ញៀវ​ទេសចរ​ស្នាក់​នៅ​យូរ​នៅ​កម្ពុជា សមាគម​បាន​សហការ​ជាមួយ​មន្ទីរ​ទេសចរណ៍​ខេត្ត និង​ស្ថាប័ន​ពាក់ព័ន្ធ នឹង​រៀបចំ​កម្មវិធី​ផ្សព្វផ្សាយ​ពី​កញ្ចប់​ទេសចរណ៍​ថ្មី​នេះ ។
លោកស្រី​បន្ដ​ថា ៖« យើង​បាន​និង​កំពុង​ព្យាយាម​ធ្វើ​យ៉ាងណា​ឲ្យ​ភ្ញៀវ​ស្នាក់​នៅ​យូរ ហេតុនេះ​ទើប​រៀបចំ​កម្មវិធី​នេះ​ឡើង ព្រោះ​នៅ​តំបន់​អង្គរ​មាន​ព្រៃឈើ​ធំ​ៗ មាន​ទំហំ​ធំ និង​ទាក់ទាញ »​។ លោកស្រី​បន្ថែម​ថា ៖« ជា​មធ្យម​ភ្ញៀវ​ទេសចរ​អន្តរជាតិ​ស្នាក់​នៅ​រយៈពេល​៣​ថ្ងៃ​នៅ​កម្ពុជា ជា​រយៈពេល​ខ្លី​មួយ​ដែល​យើង​កំពុង​ធ្វើ​យ៉ាងណា​ឲ្យ​ពួក​គេ​ស្នាក់​នៅ​បាន​យូរ​បន្ថែម​ទៀត​នៅ​កម្ពុជា »​។

ប្រធាន​មន្ទីរ​ទេសចរណ៍​ខេត្តសៀមរាប លោក ង៉ូ​វ សេង​កាក់ បាន​មាន​ប្រសាសន៍​ឲ្យ​ដឹងផង​ដែរ​ថា គម្រោង​នេះ​យើង​ដាក់​ឈ្មោះ​ថា ទេសចរណ៍​ក្រៅពី​ប្រាសាទ (Siem Reap Beyond of the temple) ដែល​ជា​ផលិតផល​ថ្មី​សម្រាប់​វិស័យ​ទេសចរណ៍ ។ លោក​បន្ដ​ថា ៖«​ការ​រៀបចំ​កម្មវិធី​នេះ ធ្វើ​ឡើង​ក្នុង​គោលដៅ​ពន្យារ​ការ​ស្នាក់​នៅ​របស់​ភ្ញៀវ​ទេសចរ​ឲ្យ​ស្នាក់​នៅ​ក្នុង​ខេត្តសៀមរាប ក៏​ដូច​ជា នៅ​កម្ពុជា​ឲ្យ​បាន​កាន់តែ​យូរ »​។ លោក​បន្ត​ថា មន្ទីរ​បាន​សហការ​ជាមួយ​សមាគម​ទីភ្នាក់ងារ​ទេសចរណ៍​កម្ពុជា និង​សមាគម​សណ្ឋាគារ​នៅ​ខេត្តសៀមរាប​ដើម្បី​ធ្វើ​ការងារ​នេះ ។ លោក​បញ្ជាក់​ថា ៖« យើង​បាន​សាកល្បង​ហើយ​នូវ​គម្រោង​នេះ ស្រប​ពេល​យើង​មាន​សហគមន៍​ទេសចរណ៍​ចំនួន​២២ ប៉ុន្តែ​មាន​សហគមន៍​ចំនួន​១២​ប៉ុណ្ណោះ ដែល​យើង​បាន​រៀបចំ​រួច ហើយ​អ្វី​សំខាន់​នោះ​គឺ​យើង​ចង់​ផ្តល់​ចំណូល​ដល់​សហគមន៍ និង​រៀបចំ​បែប​ណា​ដើម្បី​យើង​ត​ភ្ជាប់​ការ​ធ្វើ​ដំណើរ​ទៅ​សហគមន៍​បាន​ប្រសើរ ហើយ​យើង​អាច​ជួយ​សហគមន៍​ដូច​ម្តេច ដើម្បី​ឲ្យ​ពួក​គេ​ទទួល​បាន​ផលប្រយោជន៍​ពី​វិស័យ​នេះ »​។

ខេត្តសៀមរាប ជា​គោលដៅ​ទេសចរណ៍វប្បធម៌​ដ៏​ទាក់ទាញ​បំផុត​ពោរពេញ​ទៅ​ដោយ​សក្ដានុពល​បេ​តិក​ភ័​ណ្ឌ​វប្បធម៌​យ៉ាងច្រើន​អនេក​រួម​មាន សំណង់​ប្រាសាទ​ជា​ប្រវត្តិសាស្ដ្រ​ដែល​មាន​អាយុកាល​រាប់​ពាន់​ឆ្នាំ​ជា​ច្រើន និង​សហគមន៍​ទេសចរណ៍ធម្មជាតិ​ជា​ច្រើន​ទៀត ។ ក្នុង​រយៈពេល​៧​ខែ​ដើមឆ្នាំ​២០១៨​នេះ តំបន់​សៀមរាប​អង្គរ​ទទួល​បាន​ទេសចរ​អន្តរជាតិ​ចំនួន​១,៥​លាន នាក់ កើនឡើង​៣៧,៧% ។ វិស័យ​ទេសចរណ៍ ត្រូវ​បាន​រាជរដ្ឋាភិបាល​កម្ពុជា​បាន​ចាត់ទុកជា​វិស័យ​អាទិភាព​មួយ​ដ៏​សំខាន់​ក្នុង​ការ​អភិវឌ្ឍ​សេដ្ឋកិច្ចជាតិ និង​រួមចំណែក​យ៉ាង មាន​ប្រសិទ្ធភាព​ក្នុង​ការ​កាត់​បន្ថយ​ភាព​ក្រីក្រ ។

យោង​តាម​របាយការណ៍​ក្រសួងទេសចរណ៍ នៅ​ឆ្នាំ​២០១៧ វិស័យ​នេះ​បាន​នាំ​មក​ចំណូល​ដោយ​ផ្ទាល់​ប្រមាណ​៣,៦​ពាន់​លាន​ដុល្លារ​អា​មេ​រិ​ក ចាក់​បញ្ចូល​ទៅ​ក្នុង​កំណើន​សេដ្ឋកិច្ចជាតិ ប្រមាណ​១៣%​នៃ​ផលិតផល​សរុប​ក្នុងស្រុក ព្រមទាំង​បង្កើត​ការងារ​ដោយ​ផ្ទាល់​ចំនួន​៦២​ម៉ឺន​នាក់ និង​ដោយ​ប្រយោល​រាប់​សិប​ម៉ឺន​នាក់​បន្ថែម​ទៀត ៕