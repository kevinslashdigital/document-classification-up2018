ខេត្តស្វាយរៀង ៖ ប៉ុន្មាន​ខែ​ចុង​ក្រោយ​នេះ​មាន​ករណី​ពុល​នំ​កញ្ចប់​ដែល​នាំ​ចូល​ពី​វៀតណាម​ជា​បន្ដ​បន្តា​ប់ ធ្វើ​ឲ្យ​ពលរដ្ឋ​មានការ​ព្រួយបារម្ភ និង​បាន​លើក​ឡើង​ពី​ភាព​ខ្វះ​ការ​ត្រួតពិនិត្យ​របស់​មន្ត្រី​ជំនាញ​កាំកុងត្រូល​ប្រចាំ​នៅ​តាម​ច្រករបៀង និង​ច្រក​តំបន់ ខណៈ​ដែល​ឈ្មួញ​បាន​ដឹក​យក​ទៅ​ចែកចាយ​លក់​តាម​តូប​នៅ​ទី​ជនបទ និង​នៅ​ក្បែរ​ៗ​សាលារៀន ហើយ​ក្មេង​ៗ​ទិញ​យក​ទៅ​ទទួលទាន បណ្តាល​ឲ្យ​ពុល​ក្អួតចង្អោរ និង​រាគ​រួស ។
បើ​តាម​ការ​អះអាង​ពី​ពលរដ្ឋ​រស់នៅ​ភូមិ​ដូង​ឃុំ​ដូង ស្រុក​រមាស​ហែក បាន​ឲ្យ​ដឹង​កាលពី​ថ្ងៃ​ទី​១៨ តុលា កន្លង​មក​ថា ឈ្មួញ​បាន​នាំ​ចូល​នំ​កញ្ចប់​ដែល​ផលិត​នៅ​ប្រទេស​វៀតណាម​តាម​ច្រក​ទ្វារ​ព្រំដែន​ប៉ុស្តិ៍​ដូង​រាល់ថ្ងៃ​ដោយ​ក្នុង​១​ថ្ងៃ​ៗ រាប់​សិប​រ៉ឺ​ម៉ក មិន​ដែល​ឃើញ​សមត្ថកិច្ច​ជំនាញ​កាំកុងត្រូល ពិនិត្យ​ឡើយ ។
ពួក​គាត់​បន្ដ​ថា បន្ទាប់​ពី​នាំ​ចូល​រួច ឈ្មួញ​ទាំងនោះ​បាន​យក​ទៅ​លក់​ចែកចាយ​តាម​តូប​នៅ​តាម​ភូមិ​ជនបទ និង​តាម​តូប​ក្បែរ​ៗ​សាលារៀន ហើយ​កូន​ៗ​របស់​ពួក​គាត់​ទៅ​ទិញ​មក​ទទួលទាន​បណ្តាល​ឲ្យ​ពុល​ក្អួត​តែ​ម្ដង ។
ទាក់ទង​នឹង​ការ​លើក​ឡើង​នេះ មន្ត្រី​កាំកុងត្រូល​ដែល​ឈរជើង​នៅ​ច្រក​ទ្វារ​ព្រំដែន​ប៉ុស្ដិ៍​ដូង បាន​មាន​ប្រសាសន៍​តាម​ទូរ​សព្ទ័​នា​ថ្ងៃ​ដដែល​នោះ​ថា មន្ត្រី​កាំកុងត្រូល​ដែល​ប្រចាំការ​នៅ​ទី​នេះ បាន​ត្រួតពិនិត្យ​រាល់ថ្ងៃ​២៤​ម៉ោង​លើ​២៤​ម៉ោង និង​មាន​សម្ភារ​ត្រួតពិនិត្យ​បឋម​លើ​គ្រប់មុខ​ទំនិញ​និង​នំ​ដែល​ប្រជាពលរដ្ឋ​បាន​នាំ​ចូល​មក​ពី​ប្រទេស​ត្រឹមត្រូវ ។ ដូច្នេះ សូមកុំ​ព្រួយបារម្ភ ។

ជាង​នេះ​ទៅ​ទៀត មន្ត្រី​រូប​នេះ​បាន​បន្ដ​ថា ជា​រឿយ​ៗ មន្ត្រី​កាំកុងត្រូល​តែង​ហៅ​អាជីវករ​ដែល​រកស៊ី​ឆ្លងកាត់​ព្រំដែន​ទៅ​ទិញ​ទំនិញ និង​នំចំណី មក​ណែនាំ និង​អប់រំ ឲ្យ​នាំ​ចូល​ទំនិញ ឬ​គ្រឿង​ឧបភោគបរិភោគ ដែល​ស្គាល់​ស្លាក​យីហោ​ពិតប្រាកដ និង​មិន​ត្រូវ​នាំ​ចូល​ទំនិញ​ហួស​កាលបរិច្ឆេទ និង​គ្មាន​អនាម័យ​ជា​ដាច់ខាត ។

បើ​ទោះបីជា​មានការ​បញ្ជាក់​ពី​មន្ត្រី​កាំកុងត្រូល​បែប​នេះ​ក្ដី ក៏​ករណី​ពុល​នំ​កញ្ចប់​នេះ​កើត​មាន​ជា​ញឹកញាប់​គួរ​ឲ្យ​ព្រួយបារម្ភ​ដែរ ។ ជាមួយ​គ្នា​នេះ ឪពុក​ម្ដាយ និង​អាណាព្យាបាល​កុមារ​តូច​ៗ សូម​អំពាវនាវ​ដល់​មន្ត្រី​ពាក់ព័ន្ធ​មេត្តា​រឹង​បន្ដឹងបន្ថែម​ទៀត​ផង ព្រោះថា​នំ​កញ្ចប់​ទាំងនោះ ឈ្មួញ​បាន​អះអាង​ថា គេ​នាំ​មក​ពី​ប្រទេស​វៀតណាម​តាម​ច្រករបៀង​នៃ​រដ្ឋបាល​ខេត្តស្វាយរៀង ៕