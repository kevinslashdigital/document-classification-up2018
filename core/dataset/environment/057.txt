រាជធានី​ភ្នំពេញ ៖ ក្រសួងបរិស្ថាន​មាន​កិត្តិយស​សូម​ជម្រាប​ជូន​ដល់​សាធារណៈជន​ឱ្យ​បាន​ជ្រាប​ថា នា​ពេល​ថ្មី​ៗ​នេះ មានការ​ផ្សព្វផ្សាយ​ព័ត៌មាន​ថា ស្ថានភាព​គុណភាព​ខ្យល់​នៅ​ក្នុង​រាជធានី​ភ្នំពេញ​បាន និង​កំពុង​ទទួល​រង​នូវ​ការ​បំពុល​លើស​ពី​កម្រិត​សុវត្ថិភាព​សុខភាព​។ ដែល​ព័ត៌មាន​នេះ​អាច​បង្ក​ឱ្យ សាធារណៈជន​មានការ​យល់​ច្រឡំ និង​ព្រួយបារម្ភ​អំពី​បញ្ហា​សុខភាព ជា​ពិសេស​អ្នក​ធ្វើ​ដំណើរ និង​អ្នក​ប្រកប​របរ​នៅ​តាម​ទី​សាធារណៈ​។ ក្រសួងបរិស្ថាន សូម​ធ្វើការ​បញ្ជាក់​ជូន​សាធារណៈជន ឱ្យ​បាន​ជ្រាប​ថា ចាប់តាំងពី​ឆ្នាំ​២០០៣ រហូត​មក​ដល់​បច្ចុប្បន្ន ក្រសួង​បាន​ធ្វើការ​អង្កេត​តាមដាន​គុណភាព​ខ្យល់​នៅ​តាម​បណ្តា​ទីក្រុង​ធំ​ៗ​ក្នុង​ព្រះរាជាណាចក្រ​កម្ពុជា ជា​ពិសេស​នៅ​ក្នុង​រាជធានី​ភ្នំពេញ ដើម្បី​តាមដាន និង​វាយតម្លៃ​អំពី​ស្ថានភាព​គុណភាព​ខ្យល់​សំដៅ​ធានា​ដល់​សុខភាព​សាធារណៈ​។

នៅ​ឆ្នាំ​២០១៧ ក្រសួងបរិស្ថាន​បាន​បំពាក់​បន្ថែម​នូវ​ឧបករណ៍​សម្រាប់​តាមដាន​គុណភាព​ខ្យល់​លើ​ភាគល្អិត​និចល PM10 និង PM2.5 ដែល​ជា​ប្រភេទ​ភាគល្អិត​បង្ក​ផល​ប៉ះពាល់​ដល់​ផ្លូវដង្ហើម​ធ្ងន់ធ្ងរ​។ លទ្ធផល​នៃ​ការ​អង្កេត​តាមដាន​គុណភាព​ខ្យល់​នៅ​តាម​ទីក្រុង​ធំ​ៗ និង​នៅ​ក្នុង​រាជធានី​ភ្នំពេញ​បាន​បង្ហាញ​ថា រាល់​ប៉ារ៉ាម៉ែត្រ​ទាំងអស់​សុទ្ធតែ​ស្ថិត​នៅ​ក្រោម​កម្រិត​កំណត់​ស្តង់ដា​នៅឡើយ ពោល​គឺ​មិន​ទាន់​មានការ​បំពុល​ខ្យល់​ធ្ងន់ធ្ងរ ដូច​ព័ត៌មាន​ដែល​បាន​ផ្សព្វផ្សាយ​នោះ​ទេ​។ អាស្រ័យ​ហេតុនេះ សូម​សាធារណៈជន​ជ្រាប​ជា​ព័ត៌មាន និង​កុំ​មានការ​ព្រួយបារម្ភ​អំពី​សុវត្ថិភាព​ក្នុង​ការ​ធ្វើ​ដំណើរ និង​ប្រកប​មុខរបរ​នៅ​តាម​ទី​សាធារណៈ​។ ក្រសួងបរិស្ថាន​នឹង​បន្ត​តាមដាន​ស្ថានភាព​គុណភាព​ខ្យល់ នៅ​តាម​ទីក្រុង​ធំ​ៗ និង​នៅ​ក្នុង​រាជធានី​ភ្នំពេញ​ឱ្យ​បាន​ជាប់​ជា​ប្រចាំ និង​ធ្វើ​សេចក្តីជូនដំណឹង​ដល់​សាធារណៈជន​ឱ្យ​បាន​ជ្រាប ប្រសិនបើ​មាន​ភាព​មិន​ប្រក្រតី​ណាមួយ​កើតឡើង​៕