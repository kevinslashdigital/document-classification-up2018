Pogba ពន្យល់​​ពី​ក្បាច់​ទាត់​ប៉េណាល់ទី​រត់​យឺត​ៗ​​របស់​ខ្លួន
ខ្សែ​បម្រើ​របស់​ Manchester United កីឡាករ Paul Pogba បាន​ទម្លាយ​ឲ្យ​ដឹង​ពី​អំពី​ហេតុផល​​នៃ​បច្ចេកទេស​ទាត់​ប៉េណាល់ទី​របស់​ខ្លួន ក្រោយ​មាន​ការ​រិះគន់​ជា​ច្រើន។


រឿងរ៉ាវ​មាន​ការ​ពិភាក្សា​ច្រើន​​ច្រើន​​នៅ​ពេល​ដែល​បិសាច​ក្រហម​ជួប Everton ក្នុង​ពាន Premier League កាល​ពី​ចុង​សប្ដាហ៍។ ក្នុង​ការ​ប្រកួត​នោះ Man Utd ទទួល​បាន​​បាល់​ប៉េណាល់ទី​មួយ​បាល់​ត្រូវ​ចាត់ចែង​ទាត់​ដោយ Pogba។

បន្ទាប់​អាជ្ញាកណ្ដាល​ផ្លុំ​កញ្ចែ​ Pogba បាន​រត់​​យឺត​ៗ​២៨​ជំហាន ទម្រាំ​តែ​បាន​ទាត់​បាល់​ទៅ​មុខ។ ទាត់​ជើង​ដំបូង​ត្រូវ​អ្នក​ចាំ​ទី Jordan Pickford ជួយ​បាន តែ​សំណាង​បាល់​នោះ​ខ្ទាត់​មក​វិញ ធ្វើ​ឲ្យ Pogba បន្ថែម​ចូល​ទី​បាន​សម្រេច។


ដោយ​សារ​មាន​ការ​រិះគន់​ច្រើន​ចំពោះ​ស្ទីល​ទាត់​បែប​នេះ​កីឡាករ​ជម្រើស​បារាំង​បាន​ពន្យល់​ថា៖ "ខ្ញុំ​ព្យាយាម​បំភាន់​អ្នក​ចាំ​ទី។ ខ្ញុំ​តែងតែ​ទាត់​បែប​នេះ​។​ យ៉ាងណា ខ្ញុំ​ប្រហែល​ជា​ត្រូវ​ហាត់​​ប្ដូរ​ស្ទីល​ទាត់ ព្រោះ​​អ្នក​ចាំ​ទី​ប្រហែល​ដឹង​​ពី​ជំហាន​ខ្ញុំ​ហើយ អ្វី​ដែល​សំខាន់​ខ្ញុំ​ទាត់​បាល់​នោះ​​ចូល​ទី"៕ ​